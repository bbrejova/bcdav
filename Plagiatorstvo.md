---
title: Plagiátorstvo a použitie UI
---


## Plagiátorstvo

  - Vaše práce budú automatickým systémom porovnávané s inými
    odovzdanými prácami aj s vybranými zdrojmi na internete, nápadné
    podobnosti si môže všimnúť aj školiteľ alebo oponent. Preto je veľmi
    dôležité vyhnúť sa akémukoľvek odpisovaniu.
  - Bakalársku prácu by ste mali celú napísať vlastnými slovami.
  - Ak chcete použiť krátky kus cudzieho textu (citát), jasne vyznačte,
    odkiaľ pochádza.
  - Takisto ak preberáte cudzie obrázky alebo tabuľky, uveďte zdroj.
      - Pozor na autorské práva, používate iba obrázky s vhodnou
        otvorenou licenciou.
  - Pri štúdiu literatúry si robte poznámky a potom spíšte text
    vlastnými slovami. Neodpisujte resp. neprekladajte mechanicky celé
    kusy textu z iných zdrojov.

## Použitie umelej inteligencie pri bakalárskej práci

- Univerzita má na tento účel [smernicu](https://uniba.sk/fileadmin/ruk/ovv/2024/smernica_rektora_AI.pdf).
- Dôležité časti z článku II:
  - Nepoužívať na písanie celých textov a formulovanie záverov
  - Použitie nástrojov UI citovať
  - Výsledky nástrojov UI dôkladne kontrolovať

### Čestné vyhlásenie v práci

Čestne vyhlasujem, že celú bakalársku prácu na tému „Názov vašej bakalárskej práce“ , vrátane všetkých jej príloh a obrázkov, som vypracoval/vypracovala samostatne, a to s použitím literatúry uvedenej v priloženom zozname.

Pri príprave tejto práce boli tiež použité nástroje umelej inteligencie [ZOZNAM
NÁSTROJOV] za účelom [DÔVOD]. Nástroje umelej inteligencie som použil/použila
v súlade s príslušnými právnymi predpismi, akademickými právami a slobodami, etickými a morálnymi zásadami za súčasného dodržania akademickej integrity. Som si
vedomý/vedomá, že plne zodpovedám za správnosť výsledného textu.

### Použitie nástrojov UI pri štúdiu novej problematiky 

* Nástroje UI môžete využiť na sumarizáciu textov, vysvetľovanie konceptov a podobne. 
* Píšte si poznámky, vypýtajte si k dôležitým tvrdeniam odkazy na zdroje
* Tieto zdroje si pozrite, posúďte ich dôveryhodnosť, skontrolujte, či naozaj podporujú tieto tvrdenia, prípadne či v literatúre nie sú aj iné názory
* Podobné aktivity uveďte rámcovo v čestnom vyhlásení
* V práci citujte zdroje, ktoré ste vďaka UI našli, čítali a pochopili
* Smernica uvádza aj citovanie textov od UI ako zdrojov, to je však menej vhodné (nižšia dôveryhodnosť, ale aj to, že UI čerpá z textov ľudských autorov)

### Použitie nástrojov UI pri programovaní

* Nástroje UI vám môžu písať niektoré časti kódu, pomôcť s použitím nových knižníc, hľadať chyby a riešiť technické problémy, zlepšovať štýl kódu atď
* Väčšie časti kódu tvorené pomocou UI vyznačte v kóde a spomeňte aj v texte práce
* Používanie UI nástrojov pri programovaní uveďte rámcovo v čestnom vyhlásení
* Všetok kód tvorený UI dôkladne preštudujte, skontrolujte a otestujte

### Použitie nástrojov UI pri návrhu

* Nástroje UI môžete použiť aj pri návrhu postupu / softvéru / algoritmu / modelu, formulácii a dokazovaní matematických tvrdení a pod.
* Ak sa rozhodnete použiť umelú inteligenciu, zdokumentujte to v práci konkrétnymi citáciami. Nakoľko ide o kľúčový prínos, ideálne je zdokumentovať celú konverzáciu s UI napr. v elektronickej prílohe alebo permanentnou linkou v zozname literatúry. 
* Návrhy od UI by ste mali do detailov pochopiť, overiť ich správnosť / vhodnosť, vhodne ich modifikovať a použiť alebo zavrhnúť.
* Táto analýza návrhov bude potenciálne vaším kľúčovým prínosom, preto ju treba starostlivo popísať v práci.

### Použitie nástrojov UI pri písaní textu

* Pri písaní textu si nedávajte nástrojmi UI písať väčšie kusy textu, autorom práce máte byť vy.
* Vytvorte osnovu príslušnej časti textu, ktorú môžete prediskutovať s UI a prípadne akceptovať návrhy.
* Na základe vašich poznámok z literatúry a z postupu práce napíšte predbežnú verziu textu.
* Text potom môžete s použitím UI vylepšovať. Všetky navrhované zmeny dôkladne kontrolujte, či sú správne, písané vhodným štýlom a podobne.
* Použitie umelej inteligencie pri písaní uveďte rámcovo v čestnom vyhlásení. 

### Ďalšie aspekty použitia UI

* O použití UI informujte vopred/priebežne aj školiteľa
* Pri posudzovaní vhodnosti použitia UI si predstavte, či by bolo etické dať podobnú prácu spraviť inej osobe
  - Napr. požiadať iné osoby o radu alebo opravy textu je ok, tiež využiť existujúci kód ak to jasne uvediete, ale nechať si vypracovať alebo písať prácu nie je
* Veľký pozor pri práci s citlivými údajmi, firemným kódom, neverejnými dokumentami - ľahko dôjde k úniku dát
  - Je nástroj online alebo lokálny? Používa internetové vyhľadávanie?
  - Posiela nejaké dáta preč z počítača? K akým súborom má prístup?

### Zhrnutie

* UI môže byť nápomocná v mnohých aspektoch
* Nezabudnite jej použitie aspoň rámcovo vymedziť v čestnom vyhlásení a pri dôležitých prínosoch aj detailne zdokumentovať
* Všetky výstupy UI dôkladne kontrolujte
* Ak za vás UI spraví veľa dôležitej práce, čo obhájite ako váš prínos?
* Boli prípady Fx na obhajobe za nevhodné použitie UI, ešte horšie môžu byť obhájené práce, kde bude problém objavený neskôr

