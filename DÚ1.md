---
title: Domáca úloha 1
---

Spolu 40% známky, odovzdať do pondelka 16.12. 22:00 prostredníctvom
systému [Moodle](https://moodle.uniba.sk/mod/assign/view.php?id=94794)

Cieľom tejto domácej úlohy je vytvoriť si kostru bakalárskej práce, do
ktorej potom môžete postupne dopĺňať ďalšie texty. Takisto je cieľom
precvičiť si písanie technického textu a prácu s literatúrou.
Odovzdávajte pdf, ktoré bude obsahovať nasledujúce náležitosti.

**Základná kostra**

  - Odovzdaný súbor by mal mať správne vyplnenú prednú stranu a titulný
    list
  - Vložte aj zadanie z AIS.
  - Vyčleňte si strany na abstrakt v oboch jazykoch, ale zatiaľ ich
    nemusíte vypĺňať (stačí príslušný nadpis)
  - Do dokumentu vložte predbežné názvy kapitol, ktoré by v
    práci mohli byť. Samozrejme, je to len aktuálny odhad, vo
    výslednej práci môžu byť iné kapitoly. Stačí uviesť hlavné kapitoly,
    nemusíte ich ďalej členiť na podkapitoly. V práci potrebujete mať
    kapitoly Úvod a Záver plus cca 3-5 kapitol s jadrom práce.
  - Na začiatok každej kapitoly napíšte jednu vetu, o čom si myslíte, že
    tá kapitola bude. Takéto vety sa naozaj v úvodoch do kapitol hodia,
    aj keď ich vo finálnej verzii ešte asi zmeníte. Napríklad kapitola
    sa môže nazývať *Implementácia* a prvá veta môže byť *V tejto
    kapitole popíšeme niektoré významnejšie implementačné detaily nášho
    systému.*
  - V odovzdanom dokumente by mal byť aj obsah so zoznamom kapitol a
    čísel strán (LaTeX vám obsah vygeneruje automaticky).

**Dve strany textu**

  - Do jednej z kapitol práce napíšte aspoň dve strany súvislého textu.
  - Malo by skutočne ísť o dve strany samotného textu. Obrázky, tabuľky,
    úryvky kódu a podobne môžu byť v dokumente prítomné, ale nepočítajú
    sa do rozsahu. Takisto sa nepočítajú väčšie prázdne miesta,
    napríklad na začiatku kapitoly. Nesnažte sa text umelo natiahnuť
    zbytočným použitím odrážkových zoznamov, častými podnadpismi a
    podobne.
  - Váš text by mal byť v kvalite použiteľnej vo výslednej práci, teda
    zrozumiteľný, súvislý, bez obsahových, gramatických a štylistických
    chýb.
  - Odovzdaný text by mal byť sám o sebe zrozumiteľný pre bežného
    odborníka vo vašom študijnom odbore. Potrebné špecializované pojmy
    vysvetlite. Neodkazujte sa v neprimeranej miere na ešte neexistujúce
    časti textu.
  - Môžete si vybrať, ktorú časť práce budete písať, podľa toho, čo už
    máte naštudované alebo spravené.
    - Dobrou voľbou je popísať články, softvéry alebo iné práce,
      na ktoré budete vašou
      prácou nadväzovať alebo ktoré riešia podobný problém ako
      vy. Môžete ale aj popísať dáta, s ktorými pracujete alebo vaše
      prvé výsledky.
    - Naopak nie je vhodné zatiaľ písať úvod. 
    - Text by nemal byť iba zbierkou definícií alebo faktov prebratých
      z literatúry ani povrchným prehľadom širšej oblasti. Mal by
      preukazovať vaše pochopenie problematiky a
      schopnosť písať odborný text. Zahrňte iba definície, ktoré pre
      prácu skutočne potrebujete a pridajte k nim vlastný sprievodný
      text, prípadne vlastné ilustratívne príklady.

**Práca s literatúrou**

  - V práci citujte súvisiacu literatúru (vrátane webstránok).
  - V dokumente by ste mali mať aj zoznam literatúry s aspoň dvoma
    položkami a všetky položky zo zoznamu by ste mali v texte citovať.
  - Dbajte na to, aby ste k jednotlivým položkám zoznamu uviedli
    dostatok obvyklých identifikačných údajov a konzistentne ich
    sformátovali.

**Ďalšie informácie**

  - Ak používate LaTeX, odporúčame vychádzať zo [vzorovej kostry
    práce](/bcinf/files/Praca.zip), ktorú sme vám poskytli, nie je
    to však nutné.
  - Ak používate túto kostru, zmažte ukážkové texty v jednotlivých
    kapitolách a abstrakte.
  - K tejto domácej úlohe sa vám môžu hodiť informácie na stránkach
    [Písomná práca](./Písomná_práca.html), [LaTeX pre bakalársku
    prácu](./LaTeX_pre_bakalársku_prácu.html) a [Práca s
    literatúrou](./Práca_s_literatúrou.html).
  - Na tomto predmete sa zameriame viac na hodnotenie formálnej stránky
    vášho textu. K obsahovej stránke vám lepšie komentáre môže poskytnúť
    váš školiteľ, nakoľko je odborník v danej oblasti.
  - Na získanie známky z predmetu potrebujete získať apoň 50% bodov z
    tejto úlohy. Na to je potrebné splniť všetky požadované časti
    zadania v akceptovateľnej kvalite a rozsahu (kostru, text aj
    literatúru).
