---
title: Výber školiteľa a témy
---

Zo smernice UK o záverečných prácach:

  -   
    *Bakalárskou prácou má študent preukázať schopnosť tvorivo pracovať
    v študijnom odbore, v ktorom absolvoval študijný program. Študent má
    preukázať primeranú znalosť vedomostí o problematike a uplatniť
    svoje schopnosti pri zhromažďovaní, interpretácii a spracúvaní
    základnej odbornej literatúry. Môže ísť aj o kompiláciu, syntetický
    prehľad literatúry, prípadne jej aplikáciu v praxi alebo o riešenie
    čiastkovej úlohy, ktorá súvisí s budúcim zameraním študenta.*

Bakalárska práca vám umožní dozvedieť sa viac o nejakej oblasti a navyše
si túto oblasť môžete sami vybrať.

### Typy bakalárskych prác

Vlastný prínos bakalárskej práce v študijnom programe Dátová veda môže
byť napríklad:

  - **vypracovanie náročnejšej analýzy reálnych dát s následnou
    interpretáciou výsledkov;** ideálne študent v rámci práce použije
    viacero alternatívnych prístupov a v porovnaní výsledkov vyzdvihne
    výhody a nevýhody jednotlivých prístupov
  - **implementácia netriviálneho algoritmu na analýzu dát, ktorý
    pochádza z odbornej literatúry alebo sa jedná o vlastný
    algoritmus;** nemalo by ísť o priamočiaru reimplementáciu
    existujúceho nástroja, v ideálnom prípade vlastnosti algoritmu budú
    demonštrované na simulovaných alebo reálnych dátach, prípadne bude
    implementácia porovnaná s inými implementáciami / algoritmami
  - **vytvorenie zmysluplnej aplikácie pre potreby praxe alebo pre
    potreby vedeckého výskumu;** práca by mala obsahovať aj porovnanie
    vytvorenej aplikácie s inými podobnými aplikáciami, ak je to pre
    danú problematiku relevantné
  - **porovnanie dvoch alebo viacerých metód/algoritmov na analýzu dát,
    spravidla v kontexte konkrétnej aplikácie**; predpokladá sa, že autor
    bakalárskej práce v rámci práce demonštruje, že rozumie princípom
    porovnávaných metód / algoritmov
  - **vytvorenie prehľadu problematiky relevantnej pre študijný program,
    ktorá presahuje vedomosti získané v rámci bakalárskeho štúdia;** v
    rámci prehľadovej práce by mal študent preukázať, že po technickej
    stránke rozumie používaným metódam; témy, ku ktorým už existujú
    učebnice alebo dobré prehľady ale nie sú vhodné ako témy
    prehľadových prác
  - **teoretické témy z oblasti matematiky alebo informatiky;**
    dokázanie nových výsledkov

V študijnom programe Bioinformatika môžete taktiež riešiť témy z oblasti
informatiky, matematiky alebo dátovej vedy, ale ideálne práca súvisí s
bioinformatikou. Obvyklé typy prác:

  - **analýza konkrétnych biologických dát pomocou existujúcich
    bioinformatických nástrojov s interpretáciou výsledkov**; ideálne je
    porovnať viacero prístupov alebo nastavení programu; text by mal
    demonštrovať, že študent rozumie použitým metódam a toto porozumenie
    využije pri diskusii získaných výsledkov
  - **vytváranie softvérových riešení prepájajúcich viacero existujúcich
    bioinformatických nástrojov** (tzv. pipeline); opäť s dôkladným
    otestovaním a uvažovaním alternatív pre jednotlivé fázy výpočtu
  - **dizajn a implementácia vlastného bioinformatického algoritmu;**
    vrátane porovnania s existujúcimi metódami
  - **využitie metód strojového učenia a štatistickej analýzy na
    konkrétny bioinformatický problém;** opäť vrátane dôkladného
    testovania a porovnania

V každom prípade je dôležitá samotná písomná práca, v ktorej popíšete
existujúce výsledky v danej oblasti a prezentujete svoje výsledky

  - Rozsah cca 30 strán textu v odbornom štýle


### Príklady prác z minulých rokov
   - [Program bioinformatika](Príklady_BIN.html)
   - [Program dátová veda](Priklady_DAV.html)


### Možní školitelia

  - Mali by mať aspoň titul Mgr. alebo Ing.
  - Zamestnanci alebo doktorandi na FMFI UK, v prípade bioinformatiky
    tiež PriF UK, LF UK a pod.
  - Zriedkavejšie aj školitelia z iných škôl, zo SAV, prípadne z praxe
  - Pozor, externí školitelia nepoznajú zvyklosti na našej fakulte resp.
    v našom odbore. Odporúčame konzultovať napr. na tomto predmete.

### Hľadanie témy

  - Zvoľte si oblasť, ktorá vás zaujíma.
      - Ideálne je v tej istej oblasti pokračovať aj na diplomovej
        práci, ak sa vám však prestane páčiť, nie je problém zamerať sa
        na magisterskom štúdiu na niečo iné.
      - Môže ísť o oblasť, ktorej by ste sa chceli venovať aj neskôr
        profesionálne, alebo naopak môžete využiť bakalársku prácu ako
        šancu robiť niečo, čo vás baví, ale možno vás neuživí.
  - Zistite, akí školitelia pôsobia vo zvolenej oblasti
      - Vyučujúci predmetov v tejto oblasti
      - Šḱolitelia prác z podobnej oblasti na [študentskej vedeckej konferencii](https://zona.fmph.uniba.sk/studentska-vedecka-konferencia/)
      - Môžete sa pozrieť, kto v minulosti školil práce v podobnej oblasti
          - Napríklad v príkladoch prác z [BIN](Príklady_BIN.html) a [DAV](Priklady_DAV.html)
          - V akademickej knižnici UK zvoľte [rozšírené vyhľadávanie](http://alis.uniba.sk:8088/search/query?match_1=MUST&field_1=ud25&term_1=bakal%C3%A1rske+pr%C3%A1ce&match_2=PHRASE&field_2=s&term_2=informatika&sort=dateNewest&theme=Katalog),
            zadajte ako žáner bakalárske práce a ako predmet napríklad
            Informatika alebo Matematika, zotrieďte podľa roku vydania
  - Oslovte potenciálnych školiteľov e-mailom alebo osobne, spýtajte sa,
    aké ponúkajú témy
      - Témy niekedy môžete nájsť aj v systéme AIS, na stránkach
        katedier, na osobných stránkach školiteľov, na rôznych
        nástenkách a pod.
  - Niekedy si naopak študent sám vymyslí tému a naopak hľadá školiteľa,
    ktorý by bol ochotný ju školiť.
  - Odporúčame hľadať tému **čím skôr**, lebo obľúbení školitelia budú
    neskôr obsadení

### Administratíva

  - Školiteľ (ak je z fakulty) zapíše dohodnutú tému do AIS a pridá vás
    tam ako študenta
      - Treba zadať názov a cieľ práce (názov v slovenskom aj anglickom
        jazyku) a zvoliť aj jazyk, v akom bude práca písaná
  - Garanti (doc. Vinař, prof. Harman pre DAV, doc. Brejová pre BIN) potom tému v systéme AIS elektronicky schvália (ak je zadanie vhodné)
  - Téma by mala byť v AIS aj schválená do 31.10. Mali by ste si preto
    tému nájsť v dostatočnom predstihu, aby školiteľ a garant mali čas
    vybaviť túto administratívu
  - Po schválení študent alebo školiteľ vytlačí zadanie
      - Jedno vytlačené zadanie podpísané študentom aj školiteľom treba
        zaniesť na študijné oddelenie
  - Zadanie sa dá modifikovať so súhlasom školiteľa a garanta (napr.
    zmena názvu práce, zmena jazyka), ale je to administratívne náročné
    pre školiteľa, preto je ideálne zvládnuť finálnu verziu zadania už
    teraz
      - Po zmene zadania treba opäť zaniesť podpísanú kópiu na študijné
  - Ak váš školiteľ nie je z fakulty, dajte nám vedieť, pomôžeme vám so
    zadávaním témy do AIS
      - Ideálne je, ak školiteľ pošle e-mailom doc. Brejovej vyplnené údaje
        podľa [tohto formulára](./Externý_školiteľ.md)
