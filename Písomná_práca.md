---
title: Písomná práca
---

Cieľom bakalárskej práce je systematickým a zrozumiteľným spôsobom
oboznámiť čitateľa s teoretickým základom študovanej problematiky a s
vlastnými výsledkami. 

## Rozsah, formálna úprava

  - Smernica odporúča
      - rozsah aspoň 30-40 normostrán, t.j. 54 000 až 72 000 znakov
        vrátane medzier,
      - obojstrannú tlač (ale jednostranná lepšia pre pdf)
      - veľkosť písma 12pt, riadkovanie 1,5
      - okraje vľavo 3,5 cm, vpravo 2 cm, zhora a zdola 2,5 cm (zľava je
        väčší okraj kvôli väzbe)
  - Slovenský alebo anglický jazyk
  - Odovzdáva sa hlavne pdf ale aj jeden tlačený exemplár, detaily neskôr

## Členenie práce

  - **Predná strana** obalu
    - požadované údaje a formát nájdete v smernici
    - údaje musia sedieť so zadaním v AIS2
    - rok je rok odovzdania
  - **Titulný list**
    - podobný na prednú stranu obalu, opäť detaily v smernici
    - uvádza sa "školiace pracovisko":
          - Ak je školiteľ z FMFI, uvádzate katedru školiteľa, zrejme by
            mala byť aj na zadaní z AIS2
          - Ak máte externého školiteľa, uvádzajte katedru garanta podľa
            zadania práce
    - správne uveďte študijný program a odbor:
          - Študijný program: Dátová veda, Študijný odbor: Informatika a
            Matematika
          - Študijný program: Bioinformatika, Študijný odbor:
            Informatika a Biológia
    - okrem školiteľa môžete mať aj konzultanta
  - **Zadanie** z AIS - vložiť pdf, pri anglických prácach vložte slovenskú aj anglickú verziu
  - **Čestné vyhlásenie** odporúčané v smernici k používaniu AI
  - **Poďakovanie** (nepovinné)
      - Môžete poďakovať školiteľovi a ďalším osobám, ktoré vám
        pri práci pomohli, poradili, poskytli dáta a pod.
  - **Abstrakt** v slovenčine a v angličtine
      - Abstrakt je veľmi krátke zhrnutie (jeden odsek, cca 1/4 strany)
        výsledkov práce.
      - Mal by byť pochopiteľný bežnému odborníkovi z vášho odboru resp.
        vášmu spolužiakovi, aj keď sa nevenuje podobným témam.
      - Abstrakt sa zvykne zverejňovať aj samostatne, nepoužívajte preto
        skratky a označenie zavedené v práci.
      - V abstrakte uveďte aj 3-5 kľúčových slov.
  - **Predhovor**
      - Všeobecná informácia o práci, okolnosti jej vzniku, môže obsahovať
        poďakovanie. Na našej fakulte sa nezvykol uvádzať, smernica ho spomína.
  - **Obsah**
      - Zoznam kapitol a podkapitol s číslami strán
      - Pokiaľ možno generovaný automaticky
  - **Zoznamy** tabuliek, obrázkov, použitých skratiek, slovník (nepovinné)
  - **Úvod**
      - Prvá kapitola, podľa smernice sa nečísluje, rozsah cca 1-2 strany
      - Stručný úvod do problematiky, stav poznania v danej oblasti,
        význam a ciele práce
      - Opäť v jazyku zrozumiteľnom bežnému odborníkovi z vášho odboru
      - Pojmy potrebné v úvode stručne vysvetlite, formálne definície
        nechajte na neskôr
      - Na konci úvodu môžete stručne vymenovať, čo sa nachádza v
        jednotlivých kapitolách práce.
  - **Ďalšie kapitoly**
      - Jadro práce čleňte na kapitoly podľa potreby (3-5 kapitol plus úvod a záver)
      - Prvé kapitoly obsahujú podrobnejší úvod do problematiky,
        definície potrebných pojmov, prehľad súvisiacej literatúry
        alebo existujúcich riešení problému, presnejšiu špecifikáciu cieľa práce.
	Netreba opakovať základné definície a fakty, ktoré sú štandardnou súčasťou bakalárskeho štúdia.
      - Ďalšie kapitoly potom obsahujú vaše metódy a výsledky
      - Ak máte v práci experimenty (výpočtové alebo s používateľmi) alebo
        pracujete s nejakými dátami, podrobne popíšte detaily postupu
        tak, aby váš experiment alebo analýzu vedel niekto iný zreplikovať
      - Ak v práci uvádzate grafy a tabuľky, dôkladne popíšte ich obsah
        (uveďte význam osí, farieb a pod, význam zobrazených dát,
        jednotky merania a pod.) a tiež okomentujte zobrazené údaje
      - Pri návrhu softvéru alebo pri voľbe analytických metód rozdiskutujte niekoľko možností riešenia a
        zdôvodnite, prečo ste zvolili danú možnosť.
  - **Záver**
      - Posledná kapitola, nečísluje sa, rozsah cca 1-2 strany
      - Zhrňte dosiahnuté výsledky, popíšte v čom predstavujú pokrok,
        uveďte možnosti na ďalšiu prácu v oblasti (otvorené problémy)
      - Abstrakt, úvod a záver obsahujú podobné informácie. Neopakujte v nich ten istý text, každý má trochu iný význam a formu.
        - Abstrakt: čitateľ sa rozhoduje, či vôbec prácu chce čítať. Je kratší, nezávislý od práce.
        - Úvod: pomáha čitateľovi sa zorientovať v práci skôr, než ju začne čítať. Zrozumiteľne vysvetľuje problematiku a štruktúru práce.
        - Záver: sumarizuje najdôležitejšie veci po tom, ako prácu prečítal. Môže sa viac zamerať na detaily a využívať pojmy zavedené v práci.
  - **Zoznam použitej literatúry**
      - Uveďte zoznam všetkých zdrojov, ktoré v práci citujete (knihy,
        články, webstránky, softvér a pod.)
      - Naopak, každú položku zo zoznamu literatúry by ste v texte mali
        niekde spomenúť (v prípade potreby aj viackrát).
      - Použite jednotné formátovanie, k jednotlivým typom zdrojov
        uveďte dostatočné identifikačné údaje
      - Viac o práci s literatúrou neskôr
  - **Prílohy**
      - nepovinná časť
      - napr. rozsiahle tabuľky a iné materiály, ktoré nie sú nevyhnutné
        pre hlavnú časť práce
      - softvér a dáta sa väčšinou prikladajú zvlášť v elektronickej forme (viď [Rady k samotnej práci]{./Rady_k_samotnej_práci.md#zdrojový-kód)
      - v krátkej prílohe samotnej práce (súčasť pdf) len uveďte, že k práci je
        elektronická príloha a čo zhruba obsahuje
      - elektronickú prílohu vkladajte do AIS, ale v práci môžete navyše uviesť aj linku na GitHub alebo iné úložisko, kde máte
        svoj kód a dáta

## Štýl a formátovanie

### Jazyk

  - Práca by mala byť v spisovnej slovenčine alebo angličtine, v
    odbornom štýle, nepoužívajte neformálne výrazy
  - Vyvarujte sa gramatických chýb a preklepov. Použite automatickú
    kontrolu pravopisu, prácu po sebe s odstupom prečítajte, dajte ju
    čítať aj ďalšej osobe.

Množné číslo

  - Píšte v prvej osobe množného čísla, napríklad "Na základe týchto
    výhod sme sa rozhodli použiť knižnicu XYZ", "V tretej kapitole
    popíšeme detaily našej implementácie", "Dokázali sme teda, že f(x)
    je kladné."
  - Množné číslo môže predstavovať vás a školiteľa (rozhodli sme sa)
    alebo vás a čitateľa, ktorý spolu s vami sleduje dôkaz alebo
    sled myšlienok.
  - Vo výnimočných prípadoch, keď opisujete nejaký sled udalostí,
    ktorých ste sa vyslovene zúčastnili vy, môžete použiť jednotné     
    číslo, prípadne o sebe písať v tretej osobe ("autor práce")
      
Terminológia

  - Terminológiu a označenie používajte konzistentne. Všetky pojmy okrem
    úplne základných (ktoré pozná každý bakalár vášho programu)
    definujte. Ak potrebujete skutočne presnú definíciu, definujte aj
    základné pojmy. Používajte definície zaužívané v literatúre (ak
    existujú).
  - Všetky použité skratky takisto definujte pri prvom použití.
  - Pri prácach v slovenčine používajte slovenskú terminológiu, alebo ak
    skutočne neexistuje, zaveďte si vlastnú. Nie je vhodné používať v
    slovenskom texte anglické termíny (s výnimkou skratiek). Pri prvom
    použití menej obvyklého slovenského pojmu môžete v zátvorke uviesť
    anglický preklad.


### Číslovanie

- Číslujte všetky tabuľky, obrázky, kapitoly a podkapitoly,  teorémy, lemy, definície atď. Môžete číslovať aj matematické výrazy, ktoré sú na samostatnom riadku.
- Takéto číslovanie umožňuje sa na dané prvky textu odvolávať na iných miestach práce. Číslovanie a odvolávanie odporúčame spraviť automaticky.
- V prvej časti práce (po Obsah) číslujte strany rímskymi číslami, ďalej arabskými
      - Úvod teda začína na strane 1.
      - Titulná strana a zadanie nemajú číslo strany, ale počítajú sa do
        číslovania, takže poďakovanie môže byť na strane iii.
- Každý obrázok a tabuľka má mať popis, ktorý sumarizuje jej obsah a
  vysvetľuje použité označenie, skratky a pod. Každý obrázok a tabuľku
  by ste mali spomenúť v hlavnom texte jeho číslom, napr. "Výsledky
  experimentu sú uvedené v tabuľke 6." Obrázky a tabuľky nemusia byť
  umiestnené presne na tom mieste, kde sa používajú, môžu byť aj na
  vrchu aktuálnej či nasledujúcej strany.

### Úprava

  - V práci používajte iba malý počet fontov a veľkostí písma.
  - Špeciálne formátovanie, ako napríklad hrubé a šikmé písmo,
    používajte s mierou a konzistentným spôsobom v celej práci.

  Zoznamy s odrážkami a číslované zoznamy
  
  - Často sa používajú v prezentáciách, ale v bakalárskej práci sú menej vhodné
  - Ak je v každom bode zoznamu iba jedno slovo alebo krátka fráza,
    môžeme ich vymenovať vo vete oddelené čiarkami. Napríklad
    "Knižnica XYZ sa dá využiť v programovacích jazykoch C, Java a
     Python."
  - Ak je naopak ku každému bodu dlhý odsek textu, prípadne niekoľko
    odsekov, lepšie je zoznam vynechať a nahradiť podnadpismi alebo
    len textom vhodne členeným na odseky, ktorý popisuje jednotlivé
    možnosti.
  - Zoznamy s odrážkami sa teda hodia hlavne ak chcete zvýrazniť
    nejaký zoznam položiek a ku každej máte pár riadkov popisu.
  - Ak máte o každej položke podobnú sadu údajov, môže byť vhodné
    sumarizovať ich v tabuľke.

### Tok textu

  - Priebežne pomáhajte čitateľovi zorientovať sa v texte. V úvode
    každej kapitoly stručne popíšte, o čom v nej 
    budete písať. Formálne zadefinované pojmy vysvetlite aj neformálne,
    prípadne ilustrujte na príklade. Vysvetlite, z akých dôvodov
    definujte príslušné pojmy alebo dokazujete príslušné lemy.
  - Zátvorky a komentáre pod čiarou môžu pomôcť oddeliť poznámky od
    hlavného toku textu, sú však pre čitateľa unavujúce a preto ich
    používajte s mierou.

### Matematika

  - Ak vaša práca nie je o logike ako takej, nepoužívajte v texte
    matematické symboly kvantifikátorov, konjukcie, disjukcie,
    implikácie a pod, ale ich rozpíšte slovne.
  - Krátke matematické výrazy môžete mať priamo vo vete, ale zložitejšie
    výrazy dajte vystredené na zvláštny riadok.
  - Nezačínajte vetu matematickým označením. Napr. namiesto "f(x) je
    rastúca." napíšte "Funkcia f(x) je rastúca.
  - Dôkaz môžete ukončiť prázdnym štvorčekom znamenajúcim QED.
  - Násobenie v matematických výrazoch neoznačujte hviezdičkou (x\*y).
    Často možno operátor násobenia vynechať (xy), v prípade potreby
    použite použite bodku v strede riadku.

### Zopár užitočných zdrojov

  - [Renée J. Miller. Computer Science
    Writing](https://www.cs.toronto.edu/~miller/resources.html)
  - [Kevin P. Lee. A Guide to Writing
    Mathematics](http://web.cs.ucdavis.edu/~amenta/w10/writingman.pdf)
  - [Donald E. Knuth, Tracy Larrabee, and Paul M. Roberts. Mathematical
    Writing](https://jmlr.csail.mit.edu/reviewing-papers/knuth_mathematical_writing.pdf)
  - Katuščák. Ako písať vysokoškolské a kvalifikačné práce, Bratislava,
    Stimul,1998. Vo fakultnej knižnici, signatúra
    S-CEL-K-2a,...,S-CEL-K-2e (prezenčne aj na výpožičku)
  - [Lichnerová
    (2016)](https://fphil.uniba.sk/fileadmin/fif/studium/student/bakalar_magister/Pisanie_a_obhajoba_zaverecnych_prac.pdf)
    Písanie a obhajoba záverečných prác: vysokoškolské skriptá pre
    študentov Univerzity Komenského v Bratislave

