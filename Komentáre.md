---
title: Komentáre k DÚ2
---


10% známky, odovzdanie v systéme Moodle v [rovnakej
položke](https://moodle.uniba.sk/mod/workshop/view.php?id=103693) ako
DÚ2 do utorka 18.3.2024 22:00.

Po odovzdaní [DÚ2](./DÚ2.md) bude váš text poskytnutý dvom náhode
priradeným spolužiakom, ktorí vám k nemu poskytnú komentáre a vy naopak
budete komentovať práce iných. Táto aktivita má niekoľko cieľov:

  - Pozorným čítaním cudzieho textu môžete načerpať nápady na to, ako
    písať lepšie alebo si naopak všimnúť typy problémov, akým sa chcete
    vyhnúť aj vo svojej práci. Keď budete neskôr čítať a revidovať
    vlastnú prácu, skúste si predstavovať, že ste nezúčastnený čitateľ,
    ktorý text vidí prvýkrát.
  - Súčasne dostanete komentáre od dvoch spolužiakov, ktoré môžu pomôcť
    vám vylepšiť váš text.

Vám prideleným spolužiakom poskytnite komentáre k odovzdanému textu,
pričom sa sústreďte na časti, ktoré študenti určili na bodovanie. Váš
komentár rozdeľte na časti:

1.  Silné stránky textu
2.  Slabé stránky textu
3.  Konkrétne komentáre k textu

V kategóriách silné a slabé stránky textu by ste mali uviesť spolu aspoň
5 rôznych položiek, ktoré môžu zahŕňať rôzne aspekty, ako napríklad
gramatika, štylistika, grafická úprava, citovanie literatúry,
zrozumiteľnosť textu, technická náročnosť textu a podobne.

V konkrétnych komentároch uveďte aspoň 5 konkrétnych chýb, ktoré ste v
texte našli alebo námetov na zlepšenie. Môže ísť o miesta, kde vám
niečo nebolo jasné alebo kde ste našli nejakú nezrovnalosť. Môžete
uviesť aj príklady gramatických a štylistických chýb, ak ich je však
veľa, uveďte aj aspoň tri komentáre iného typu (nemali by
ste teda uvádzať iba gramatické chyby).  Pre každý komentár jasne
uveďte, ktorej časti textu sa týka (napr. číslo strany a krátky úryvok
textu).
